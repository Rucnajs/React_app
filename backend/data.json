{
  "Clanek dne": "Fear je čtvrté sólové studiové album velšského hudebníka Johna Calea, jež vyšlo v říjnu 1974 jako jeho první řadové album u vydavatelství Island Records. Deska obsahuje devět autorských písní s celkovou stopáží čtyřiceti minut. Její nahrávání probíhalo ve studiích Sound Techniques a Olympic Studios v Londýně. Producentem byl sám Cale, který na ní rovněž zpíval a hrál na několik dalších nástrojů. Dále se na nahrávce podíleli další hudebníci, již měli v té době smlouvu se společností Island Records, a sice Brian Eno či Phil Manzanera ze skupiny Roxy Music, dále Richard Thompson, Bryn Haworth a další. Vydavatelství se rozhodlo podpořit zájem o album vydáním některých písní jako singly. Vybrána byla skladba „The Man Who Couldn't Afford to Orgy“, jejíž název však neprošel u vydavatelské cenzury a slovo „orgy“ (orgie) muselo být nahrazeno výpustkou. Na druhé straně gramofonové desky se ocitla píseň „Sylvia Said“, která – přestože vznikla během nahrávacích frekvencí spojených s albem Fear – na něm nevyšla. Ještě před vydáním dlouhohrající desky odehrál John Cale společné vystoupení s Ayersem, Enem a Nico v londýnském sále Rainbow Theatre. Na něm také provedl dvě skladby z alba, a to „Buffalo Ballet“ a „Gun“. Žádná z nich však později nevyšla na koncertním albu June 1, 1974 zaznamenaném při tomto koncertu.",
  "users": [
    {
      "id": "1",
      "name": "kuba"
    }
  ]
}